در این تمرین یک ماشین حساب ساده با *Java Swing* پیاده‌سازی می‌کنید. دقت کنید همراه با فایل زیپ پروژه‌ی *swing* آپلود شده یک گزارش ارسال کنید که شامل **خلاصه‌** توضیحات شما درباره‌ی پروژه اعم از *نحوه‌ی اجرا* و  دیاگرام کلی پروژه و توضیح قسمت امتیازی (در صورت انجام) و ... است.

![ماشین حساب ساده](https://www.dropbox.com/s/zo7tzaycajt4vkw/calculator.jpg?dl=1)

*عکس تزیینی است*

ماشین حساب ساده شامل اپراتورهای **جمع**، **تفریق**، **ضرب** و **تقسیم** است و از اعداد *صحیح* و *اعشاری* مثبت و منفی پشتیبانی می‌کند. اعداد منفی با درج یک علامت `-` پشت عدد مشخص می‌شوند.

ماشین حساب ساده به این شکل عمل می‌کند که یک خانه‌ی حافظه دارد و در ابتدا وارد کردن اپراتور مجاز نیست و فقط می‌توان عدد وارد کرد. سپس که بر روی یک اپراتور کلیک می‌شود، عدد موجود در نوار بالایی پاک شده، و در حافظه ذخیره می‌شود. سپس عدد دیگری وارد می‌شود و در صورتی که اپراتور مساوی کلیک شود، خروجی در نوار بالایی نمایش داده می‌شود. در صورتی که اپراتور دیگری کلیک شود، خروجی جایگزین نتیجه در حافظه‌ی ماشین حساب می‌شود. در صورتی که بدون وارد کردن عدد علامت مساوی کلیک شود، عدد موجود در حافظه‌ی ماشین حساب  از حافظه پاک می‌شود در نوار بالایی نشان داده‌ می‌شود. برای منفی و مثبت‌ کردن عدد شما علاوه بر دکمه‌های ماشین‌حساب موجود در عکس بالا، به یک دکمه‌ی `+/-` نیز نیاز دارید که علامت عدد وارد شده را برعکس می‌کند (از منفی به مثبت و برعکس).

- دکمه‌ی `clear` برای پاک کردن نوار بالا و دکمه‌ی `delete` برای پاک کردن حافظه‌ی ماشین حساب مورد استفاده قرار می‌گیرد.
- کاربر نباید بتواند *تقسیم بر صفر* انجام دهد، در واقع اگر کاربر مخرج تقسیم را ۰ وارد کرد، دکمه‌ی مساوی نباید کار کند تا کاربر مجبور شود مخرج را تغییر دهد.

## امتیازی: دقت بالا
کلاسهای `BigInteger` و `BigDecimal` در جاوا مانند اعداد معمولی هستند با این تفاوت که دقت بسیار بالاتری را در اختیار ما قرار می‌دهند. پس در جایی مثل ماشین حساب که سرعت محاسبات خیلی اهمیتی ندارد و دقت فاکتور مهم‌تری است، می‌توانید از این کلاس‌ها برای بهبود برنامه‌ی خود استفاده کنید.

- دقت کنید که معمولا برای استفاده درست از این کلاس‌ها باید آنها را تنظیم کنید تا اعداد خروجی را مثلا تا ۱۲ رقم گرد کنند در غیر صورت به دلیل خطای محاسبات، حاصل `0.4 - 0.3` را به صورت `0.009999999999999998` برمی‌گردانند و باید آنها را تنظیم کنید که نتیجه را تا رقم دلخواه و به سمت بالا/پایین/نزدیکتر گرد کنند.

## امتیازی: اضافه کردن پرانتز
می‌توانید به دکمه‌های ماشین‌حساب پرانتز باز و بسته اضافه کنید و اجازه دهید تا کاربر به جای مرحله به مرحله وارد کردن محاسبات، کل عبارت محاسباتی خود را در نوار بالا نوشته و پس از آن دکمه‌ی مساوری را بزند تا نتیجه را ببیند. ولی نکته اینجاست که برای این کار باید **پرانتزگذاری صحیح** را چک کنید و در صورت اشتباه بودن به کاربر خطا بدهید. برای محاسبه‌ی عبارت وارد شده نیز می‌توانید در مورد *infix notation* و تبدیل آن به *postfix notation* و الگوریتم[Shunting-yard](https://en.wikipedia.org/wiki/Shunting-yard_algorithm) تحقیق کنید. یا از کتابخانه‌های جانبی که این کار را انجام می‌دهند استفاده کنید. (طبیعتا مورد اول نمره‌ی بالاتری خواهد داشت)

مثال عبارت محاسباتی: `3 + 4 × 2 / ( 1 − 5 ) × 2 × 3`